Legendoja & Lohikäärmeitä on suomenkielinen perinteinen pöydän ääressä keskustellen ja noppia heitellen ystävien kanssa pelattava roolipeli. Sen säännöt perustuvat maailman suosituimman fantasiapelin 5. laitoksen avoimeen lähteeseen.

Roolipelaaminen vaatii useamman ihmisen, jotka ovat valmiita viettämään muutaman tunnin eläytyen seikkailujen ja fantasian maailmaan arkitodellisuuden sijaan. Yksi pelaajista, usein kokenein - vaikkakaan ei aina - ottaa pelinjohtajan roolin ja muut vuorostaan jonkin fantasiasankarin roolin. Yhdessä pöydän ääressä keskustellen, pelaten, noppia heitellen ja rooleihin eläytyen luotte vuorovaikutuksen kudelman, joka vie teidät unohtumattomalle matkalle - lähes pelkän mielikuvituksen voimalla.

L&L on peli jota voi pelata omalla äidinkielellä ilman että tarvitsee ihmetellä miten jonkin ilmaisisi tai viljelemättä omassa puheessaan sekaisin vieraskielisiä sääntötermejä. Pelin avoimen lähteen säännöt ovat ponnahduslauta muille suomenkielisille tekijöille julkaista itse vapaasti omia pelejä ja lisäosia jotka pohjaavat avoimeen sisältöön.