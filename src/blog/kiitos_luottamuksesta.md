---
title: 'Kiitos luottamuksesta'
description: 'Legendoja & lohikäärmeitä on ollut kehityksessä jo vuodesta 2016 saakka ja olen yksi tekijätiimin etuoikeutetuimpia jäseniä, sillä olen saanut...'
pubDate: '2023-09-24 11:50'
theme: 'theme-letl'
heroImage: "../assets/blog/Kansi-kuva-Hans-Zenjuga-RGB-150dpi.webp"
tags: ['L&L']
---

Legendoja & lohikäärmeitä on ollut kehityksessä jo vuodesta 2016 saakka ja olen yksi tekijätiimin etuoikeutetuimpia jäseniä, sillä olen saanut ollut mukana ihan alusta saakka.

<!--section class="md-float wd-float">

![Pelinjohtajan kirjan kansi (kuva Hans Zenjuga)](/letl/Kansi-kuva-Hans-Zenjuga-RGB-150dpi.webp)

> Pelinjohtajan kirjan kansi \
> (kuva Hans Zenjuga)
</section-->

Hyvin varhaisessa vaiheessa kävi selväksi, että peliä ei ole järkevää, eikä mahdollista, julkaista yhtenä isona kirjana. Jako Pelaajan ja Pelinjohtajan kirjoihin oli luonteva tapa jäsentää sisältö käyttötarpeen mukaan. Tämän lisäksi kävi ilmeiseksi, että molempia kirjoja ei saada valmiiksi samaan aikaan. Huolimatta siitä, että Pelinjohtajan kirjan aineistoja on kehitetty rinta rinnan Pelaajan kirjan kanssa koko käännös- ja kehitystyön ajan.

Tämä tarkoitti, että meidän piti pyytää roolipelaajien yhteisöltä heidän luottamustaan, jotta he odottaisivat, kunnes saamme toisen kirjan valmiiksi ja viimeistellyksi. Tiesimme pyytävämme paljon.

Legendoja & lohikäärmeitä -pelaajia oli tuettava sillä välin jotenkin. Julkaisimme ilmaisena ladattavan paketin ennakkoa tulevasta Pelinjohtajan kirjan sisällöstä. Paketin avulla peliä olisi mahdollista pelata. Se mahdollisti myös omien seikkailujen suunnittelun ja valmiiden käytön. Olemme muun työn ohessa, emme sen kustannuksella, julkaisseet myös ilmaiseksi ladattavia valmisseikkailuja, jotta kukaan, joka on tarttunut Pelaajan kirjaan, ei tuntisi jääneensä pelin suhteen vaille tukea.

Nyt monumentaalisen työn tärkeimmät askeleet ovat Pelinjohtajan kirjan myötä valmiita. Pelinjohtajan kirja julkaistaan Ropeconissa 2023. Tunnen suurta kiitollisuutta roolipelaajien yhteisöä kohtaan siitä, että he ovat antaneet tekijätiimillemme tilaisuuden todistaa olevamme pyytämämme luottamuksen arvoisia.

Legendoja & lohikäärmeitä -tiimin puolesta
Jonas Mustonen, pääsuunnittelija