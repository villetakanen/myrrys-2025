---
title: "Myrrysmiehet Oy"
description: "Myrrysmiehet Oy on 2009 perustettu roolipeleihin keskittyvä kustannusosakeyhtiö."
theme: theme-letl
---

Myrrysmiehet Oy on 2009 perustettu roolipeleihin keskittyvä kustannusosakeyhtiö. Yhtiö perustettiin alunperin tukemaan pien- ja omakustanteita ja näiden talous- ja verohallintoa. Nykyisin yritys keskittyy toiminnassaan Legendoja ja Lohikäärmeitä -pelin tuottamiseen, tukemiseen ja markkinointiin - mutta olemme avoimia yhteistyölle ja kustannustoiminnalle myös muiden pelien osalta.

Yrityksellä ei ole yhtään varsinaista työntekijää, ja sen tuotto pyritään ohjaamaan pelien kehittämiseen ja julkaisemiseen.

## Voisiko Myrrysmiehet kustantaa pelini?

**Miksipä ei!**

Käytännössä tähän liittyy kuitenkin muutama seikka, joista on hyvä olla tietoinen.

1. Myrrysmiehet ei tuota tai kehitä pelejä. Jos siis tarvitset apua pelin saamisessa valmiiksi - tarvitset tukea joko toisilta pelien tekijöiltä tai joltain pelistudiolta. Autamme mielellämme julkaisuanne löytämään oikean yhteistyötahon.
2. Myrrysmiehet ei rahoita pelien julkaisua tai markkinointia L&L:ää lukuunottamatta. Tämä tarkoittaa sitä, että julkaisun on oltava tarvepainettu tai että julkaisulle löytyy ulkoinen rahoitus. Autamme mielellämme tässäkin asiassa.

Jos ylläolevat seikat saadaan ratkaistua - on hyvin todennäköistä että Myrrysmiehet voi toimia pelisi kustantajana.

### Miksi käyttää kustannusyritystä?

Julkaisuun liittyy lähes aina jonkin verran hallintoa ja rahaliikennettä, jotka on helpointa tehdä yrityksen kautta. Tällöin yritys vastaa palkkioiden verotuksesta, mahdollista työnantajamaksuista, alveista ja muista veroista. Jossain tapauksissa myös painotalojen ja muiden toimijoiden työskentely on helpompaa yrityksen kautta.

Myös toiminimen tai yhdistyksen kannalta, voi olla helpompaa ja yksinkertaisempaa käyttää ulkoista kustantajaa, joka voi hallinnoida ja tilittää hankkeen menot ja tulot erikseen.

## Pelien jakelu

*Jos olet kiinnostunut vähittäismyymään tai jakelemaan Myrrysmiesten pelejä - ota yhteyttä. Mieluusti toimitamme pelejä myyntivarastoosi.*

Muutoin Myrrysmiesten jakelu tapahtuu vapaaehtoisten pyörittämien myyntipöytien kautta Coneissa.
